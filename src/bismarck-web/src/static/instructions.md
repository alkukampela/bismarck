# Ohjeet Bismarckin pelaamiseen

## Yleistä

Tikkipeli, jota pelataan yhdellä 52 kortin pakalla. Jokerit eivät ole mukana. Ässän arvo on 14, muiden korttien arvot tavanomaiset 2–13.

Pelaajien järjestys arvotaan, ja järjestys pysyy koko pelin ajan samana.

Pelimuotoja on neljä: valtti, grandi, misääri ja valinta, joita kutakin pelataan kolme jakoa niin, että vuorollaan yksi pelaaja on ”etumies”. Yhteensä jakoja on kolmen hengen pelissä 12 ja neljän hengen pelissä 16.

## Pelin kulku

Kullekin pelaajalle jaetaan kolmen hengen pelissä 16 ja neljän hengen pelissä 12, korttia joita muut eivät näe. Lisäksi ”pöytään” jaetaan neljä korttia (”pöytäkortit”), jotka tulevat etumiehelle mutta jotka ovat jaon aluksi kaikkien nähtävillä.

Etumies laittaa omista korteistaan (jaetut 16/12 korttia + pöydällä olevat neljä korttia) neljä haluamaansa korttia pois (”poispano”). Muut pelaajat eivät näe poispanoa.

Etumies aloittaa poispanon suoritettuaan pelin lyömällä pöytään yhden kortin, minkä jälkeen muut pelaajat lyövät vuorollaan pöytään yhden kortin. Näistä kolmesta kortista korkeimman lyönyt saa tikin ja aloittaa seuraavan kierroksen. Näin pelataan kunnes pelaajilla ei ole enää kortteja, eli pelaajien määrästä riippuen joko 16 tai 12 kierrosta. Sen jälkeen lasketaan pisteet (ks. alla) ja aloitetaan uusi jako, jossa etumieheksi valikoituu järjestyksessä seuraava pelaaja.

Ensimmäinen pöytään lyöty kortti määrittää maan, ja muiden pelaajien on lyötävä samaa maata (”maapakko”). Mikäli pelaajalla ei ole kädessään yhtään korttia samasta maasta (”renomaa”), hänen tulee lyödä jotain toista maata.

### Valtti

Tarkoitus on ottaa mahdollisimman paljon tikkejä.
Yksi neljästä maasta on valtti. Valtti on kaikkia muita maita arvokkaampi, eli korkein pöytään lyöty valtti saa tikin riippumatta siitä, mikä kierroksen maa on. Pelaajien on kuitenkin noudatettava maapakkoa. Lisäksi valttipelissä on ”valttipakko”, eli mikäli pelaaja on ”reno”, hänen on ensin lyötävä kädestään valttia.
Valttimaan määrää (vasemmalta katsottuna) ensimmäinen etumiehelle jaettavista pöytäkorteista.

### Grandi

Tarkoitus on ottaa mahdollisimman paljon tikkejä. Maapakko.

### Misääri

Tarkoitus on ottaa mahdollisimman vähän tikkejä. Maapakko.

### Valinta

Etumies valitsee pelimuodon (valtti, grandi tai misääri) neljän pöytäkortin perusteella ennen kuin on nähnyt muut hänelle jaetut kortit. Valtin yhteydessä etumies valitsee myös valttimaan.

## Pistelasku

Kunkin jaon jälkeen lasketaan, kuinka monta tikkiä kukin pelaaja on ottanut, ja pisteet lasketaan sen mukaan seuraavalla tavalla:

_Valtissa ja grandissa_ etumies pääsee ”kotiin” (eli tulokseen 0) ottamalla 8 tikkiä ja kaksi muuta pelaajaa ottamalla 4 tikkiä. Mikäli pelaaja ottaa tätä enemmän tai vähemmän tikkejä, hän saa pisteikseen vastaavan tikkimäärän verran ”plussaa” tai ”miinusta”. Esimerkiksi jos etumies ottaa yhteensä 7 tikkiä, hänen pistemääränsä on -1.

_Misäärissä_ etumies pääsee kotiin ottamalla 2 tikkiä ja kaksi muuta pelaajaa ottamalla 7 tikkiä. Mikäli pelaaja ottaa tätä vähemmän tai enemmän tikkejä, hän saa pisteikseen vastaavan tikkimäärän verran ”plussaa” tai ”miinusta”. Esimerkiksi jos etumies ottaa yhteensä 1 tikin, hänen pistemääränsä on +1.

# Ohjeet Bismarckin pelaamiseen

## Yleistä

Tikkipeli, jota pelataan yhdellä 52 kortin pakalla. Jokerit eivät ole mukana.
Ässän arvo on 14, muiden korttien arvot tavanomaiset 2–13.

Pelaajien järjestys arvotaan, ja järjestys pysyy koko pelin ajan samana.

Pelimuotoja on neljä: _valtti_, _grandi_, _misääri_ ja _valinta_, joita kutakin pelataan
niin monta jakoa, että vuorollaan yksi pelaaja on ”etuhenkilö”. Yhteensä jakoja on
kolmen hengen pelissä 12 ja neljän hengen pelissä 16.

## Pelin kulku

Kullekin pelaajalle jaetaan kolmen hengen pelissä 16 ja neljän hengen pelissä 12,
korttia joita muut eivät näe. Lisäksi pöytään jaetaan neljä korttia (”pöytäkortit”),
jotka tulevat etuhenkilölle mutta jotka ovat jaon aluksi kaikkien nähtävillä.

Etumies laittaa omista korteistaan (jaetut 16/12 korttia + pöytäkortit)
neljä haluamaansa korttia pois (”poispano”). Muut pelaajat eivät näe poistettuja kortteja.

Etumies aloittaa poispanon suoritettuaan pelin lyömällä pöytään yhden kortin, minkä
jälkeen muut pelaajat lyövät vuorollaan pöytään yhden kortin. Näistä korteista korkeimman
lyönyt saa tikin ja aloittaa seuraavan kierroksen. Näin pelataan kunnes pelaajilla ei ole
enää kortteja, eli pelaajien määrästä riippuen joko 16 tai 12 kierrosta. Sen jälkeen
lasketaan pisteet (ks. alla) ja aloitetaan uusi jako, jossa etuhenkilöksi valikoituu
järjestyksessä seuraava pelaaja.

Ensimmäinen pöytään lyöty kortti määrittää maan, ja muiden pelaajien on lyötävä samaa maata
(”maapakko”). Mikäli pelaajalla ei ole kädessään yhtään korttia samasta maasta (”renomaa”),
hänen tulee lyödä jotain toista maata.

### Valtti

Tarkoitus on ottaa mahdollisimman paljon tikkejä.

Yksi neljästä maasta on valtti. Valtti on kaikkia muita maita arvokkaampi, eli korkein pöytään
lyöty valtti saa tikin riippumatta siitä, mikä kierroksen maa on. Pelaajien on kuitenkin
noudatettava maapakkoa. Lisäksi valttipelissä on ”valttipakko”, eli mikäli pelaaja on ”reno”,
hänen on ensin lyötävä kädestään valttia.

Valttimaan määrää (vasemmalta katsottuna) ensimmäinen etuhenkilölle jaettavista pöytäkorteista.

### Grandi

Tarkoitus on ottaa mahdollisimman paljon tikkejä. Maapakko.

### Misääri

Tarkoitus on ottaa mahdollisimman vähän tikkejä. Maapakko.

### Valinta

Etumies valitsee pelimuodon (valtti, grandi tai misääri) neljän pöytäkortin
perusteella ennen kuin on nähnyt muut hänelle jaetut kortit. Valintakierroksella valtin
yhteydessä etuhenkilö valitsee myös valttimaan.

## Pistelasku

Kunkin jaon jälkeen lasketaan, kuinka monta tikkiä kukin pelaaja on ottanut, ja pisteet
lasketaan sen mukaan seuraavalla tavalla. Pelin voittaa se pelaaja, jolla on pelin päättyessä
eniten pisteitä.

### Valtti ja grandi

Pelaaja pääsee ”kotiin” (eli tulokseen 0) ottamalla oheissa taulukossa määritetyn lukumäärän
tikkejä. Mikäli pelaaja ottaa tätä enemmän tai vähemmän tikkejä, hän saa pisteikseen vastaavan
tikkimäärän verran ”plussaa” tai ”miinusta”.

Esimerkiksi jos kolmen hengen pelissä etuhenkilö ottaa yhteensä 9 tikkiä, hänen pistemääränsä
on +1.

|            | Etumies | Muut |
| ---------- | ------- | ---- |
| Kolminpeli | 8       | 4    |
| Nelinpeli  | 6       | 2    |

### Misääri

Pelaaja pääsee ”kotiin” (eli tulokseen 0) ottamalla oheissa taulukossa määritetyn lukumäärän
tikkejä. Mikäli pelaaja ottaa tätä **vähemmän** tai enemmän tikkejä, hän saa pisteikseen
vastaavan tikkimäärän verran ”plussaa” tai ”miinusta”.

Esimerkiksi jos neljän hengen pelissä etuhenkilö ottaa yhteensä 1 tikin, hänen pistemääränsä
on -1.

|            | Etumies | Muut |
| ---------- | ------- | ---- |
| Kolminpeli | 2       | 7    |
| Nelinpeli  | 0       | 4    |
